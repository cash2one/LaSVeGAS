16010894:::::De opluchting: in een dag van het roken af:::::Inleiding 'Hoe kan het lezen van een boek mij nou bevrijden van het roken?' is een vraag die je je bij het zien van dit boekje misschien gesteld hebt. En terecht: dit boek kan je inderdaad niet bevrijden van het roken. Dat kan geen enkel boek, geen enkele methode, geen pleister, kauwgom, acupunctuur of laserstraal. De simpele en onontkoombare waarheid over stoppen met roken is dat je het helemaal zelf moet doen. Hoe dan? Er is een moeilijke en een gemakkelijke manier. De moeilijke is bij zowat elke roker wel bekend. Het is de manier waarbij je tegen jezelf en tegen de voortdurende obsessie van het roken moet vechten, weken zoniet maanden lang. Dit boek toont je de gemakkelijke manier. Al die angsten die je hebt als je denkt aan stoppen met roken -- de ontwenningsverschijnselen, het obsessieve smachten naar een sigaret, de depressie, de grote leegte van een leven zonder roken -- er zal niets van waar blijken te zijn. Het roken is als een nachtmerrie waaruit je zult ontwaken, en het zal vanaf de eerste rookvrije dag een grote opluchting voor je zijn. Je zult nauwelijks ontwenningsverschijnselen hebben, en dus ook geen aandrang voelen om meer te gaan snoepen. Daardoor zal je gewicht ook niet of nauwelijks toenemen. Het stoppen met roken zal precies het tegendeel blijken te zijn van al je bange verwachtingen. Je zult merken dat het leuk is om te stoppen, dat het heerlijk is om nooit meer die rookdwang te voelen, dat het fantastisch is om je fit en energiek te voelen. Het gespleten gevoel dat je bij elke sigaret ervaart, namelijk dat je iets doet waar je eigenlijk niet achter staat, dat je soms een sigaret opsteekt terwijl je dat helemaal niet wilt, dat het lijkt of je jezelf verwent met een sigaretje, terwijl je longen en je hele lijf allang weten dat je jezelf kapot maakt; die dubbelheid, die onvrede over jezelf, die afhankelijkheid en onvrijheid, al die ellende kun je in n dag overboord zetten! Dit boek vertelt je hoe je dat moet doen. Maar dan moet je het wel op de goede manier lezen.
