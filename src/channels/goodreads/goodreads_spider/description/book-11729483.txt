11729483:::::Hemel en hel:::::Op een dag gaan twee vrienden, Bardur en 'de jongen' de zee op om te vissen. Ze worden overvallen door een storm en Bardur raakt onderkoeld. De jongen probeert zijn vriend te redden, maar moet uiteindelijk machteloos toezien hoe hij sterft. Een boek heeft indirect tot de dood van Bardur geleid: Bardur was zo onder de indruk van Het verloren paradijs van John Milton dat hij vlak voor het vertrek even naar zijn hut was teruggelopen om een paar mooie regels te lezen. Die wilde hij in de boot aan zijn vriend citeren, maar daardoor vergat hij zijn warme jas mee te nemen. Na de dood van Bardur gaat de jongen op reis om het boek terug te brengen naar de man die het uitleende.
